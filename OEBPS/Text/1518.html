<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">陳書-附錄：曾鞏陳書敍錄</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
陳書敍錄
</h1><hr/></div>
<div class="section" id="title-1"><h2>曾鞏</h2></div>
<p class="em2" id="p1"><a class="gg-link" href="#p1" onclick="return changeColor(this);"></a>
陳書六本紀，三十列傳，凡三十六篇，唐散騎常侍姚思廉譔。始思廉父察，梁、陳之史官也。祿二代之事，未就而陳亡。隋文帝見察甚重之，每就察訪梁陳故事，察因以所論載每一篇成輙奏之，而文帝亦遣虞世基就察求其書，又未就而察死。察之將死，屬思廉以繼其業。唐興，武德五年，高祖以自魏以來，二百餘世統，統數更，史事放逸，乃詔撰次。而思廉遂受詔爲陳書。乆之，猶不就。貞觀三年，遂詔論譔於祕書內省。十年正月壬子，始上之。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
觀察等之爲此書，歷三世，傳父子，更數十歲而後乃成，蓋其難如此。然及其旣成，與宋、魏、梁、齊等書，世亦傳之者少，故學者於其行事之迹，亦罕得而詳也。而其書亦以罕傳，則自祕府所藏，往往脫誤。嘉祐六年八月，始詔校讎，使可鏤板行之天下。而臣等言：「梁、陳等書缺，獨館閣所藏，恐不足以定箸。願詔京師及州縣藏書之家，使悉上之。」先皇帝爲下其事。至七年冬，稍稍始集，臣等以相校。至八年七月，陳書三十六篇者始校定，可傳之學者。其疑者亦不敢損益，特各書疏于篇末。其書舊無目，列傳名氏多闕謬，因別爲目錄一篇，使覽者得詳焉。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
夫陳之爲陳，蓋偷爲一切之計，非有先王經紀禮義風化之美，制治之法，可章示後世。然而兼權尚計，明於任使，恭儉愛人，則其始之所以興；惑於邪臣，溺於嬖妾，忘患縱欲，則其終之所以亡。興亡之端，莫非自己致者。至於有所因造，以爲號令，威刑職官州郡之制，雖其事已淺，然亦各施於一時，皆學者之所不可不考也。而當時之士，自爭奪詐偽，苟得偷合之徒，尚不得不列，以爲世戒；而況於壞亂之中，蒼皇之際，士之安貧樂義，取舍去就，不爲患禍勢利動其心者，亦不絕於其間。若此人者，可謂篤於善矣。蓋古人之所思見而不可得，風雨之詩所爲作者也，安可使之泯泯不少概見於天下哉！則陳之史，其可廢乎？
</p>
<p class="em2" id="p4"><a class="gg-link" href="#p4" onclick="return changeColor(this);"></a>
蓋此書，成之旣難，其後又乆不顯。及宋興已百年，古文遺事，靡不畢講，而始得盛行於天下，列於學者，其傳之之難又如此，豈非遭遇固自有時也哉！
</p>
<p class="em2" id="p5"><a class="gg-link" href="#p5" onclick="return changeColor(this);"></a>
臣恂、臣穆、臣藻、臣覺、臣彥若、臣洙、臣鞏謹敘目錄昧死上
</p>
</div></body></html>
